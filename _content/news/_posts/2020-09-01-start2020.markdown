---
layout: post
title: "Start nieuw basketbalseizoen 2020-2021"
date: 2020-09-01 20:00:00
description: Het nieuwe seizoen komt eraan
cover: /news/img/corona-maatregelen.jpg
permalink: /news/2020-09-01-start2020/
---

Vanaf deze week zullen alle ploegen opnieuw aan het trainen zijn, en zullen er ook al een aantal wedstrijden plaatsvinden in de komende weken.

Het zal echter geen seizoen worden zoals we het al een halve eeuw gewend zijn. Dit jaar zullen er een aantal maatregelen nageleefd moeten worden in functie van de strijd tegen het corona virus.

Hierbij verzorgen we je een overzicht van de huidige maatregelen.

[Download hier een pdf document, met alle richtlijnen voor wedstrijden, handig om af te drukken](/news/downloads/Corona_protocol_voor_wedstrijden_BL_LL_07_09_20.pdf)


### Drinkfontein

In sportcomplex De Vijfsprong werd een waterfontein geïnstalleerd met drinkwater voor alle sporters. Er zullen bijgevolg geen waterflessen meer worden uitgedeeld aan de bezoekers en eigen spelers. We willen alle spelers en teams oproepen om hun eigen drinkfles mee te nemen die gratis kan gevuld worden aan de waterfontein. 

### Foto´s 

Er zullen dit jaar geen fotografen rondgaan om per ploeg foto's te maken. Wil je met je ploeg er toch goed uitzien op de website, neem dan foto's binnen je ploeg bubbel, bvb door de ploegbegeleider, en bezorg ze aan [secretariaat@basketlummen.be](mailto://secretariaat@basketlummen.be).

### Algemene maatregelen
* Iedereen vanaf 12 jaar draagt een mondmasker in en rond de sporthal
* We ontsmetten handen en materiaal zoveel we kunnen
* We blijven in onze bubbel
* We vermijden onnodige fysieke contacten
* We respecteren waar nodig de afstand regel van 1,5 meter
* We zien elkaar zoveel als mogelijk in open lucht
* Ziek zijn = thuis blijven!
* Besmet zijn = de club verwittigen!

### Maatregelen bij trainingen

* Niemand is verplicht om te komen trainen. Wel graag dat je de coach informeert, mocht je nog niet willen komen trainen.
* Iedereen draagt een mondmasker vanaf de leeftijd van 12 jaar. Eens op het terrein mag het masker af. Eens de training gedaan, wordt het mondmasker dadelijk terug opgezet.
* Bij ziekte (of indien iemand ziek in de bubbel), dan blijf je thuis en verwittig je de coach.
* Elke training stopt 5 minuten vroeger dan aangekondigd. Zo is er tijd om alles te ontsmetten. Iedereen helpt mee en doet wat de coach vraagt.
* Douchen na de training is nu niet meer toegestaan. Dit omwille van de relatief kleine oppervlakte van onze kleedkamers en de verluchtingscapaciteit die aanwezig is.
* Niemand komt vroeger binnen dan het aanvangsuur van de training. Zorg dat je aangekleed bent en eventueel enkel nog je basketschoenen moet aandoen.
* Iedereen brengt een persoonlijke drinkfles mee. Er werd een drinkfontein in de sporthal geplaatst waar je kan bijtanken.
* Ouders komen NIET in de sporthal, ook niet op het balkon boven. Dank om dit te willen respecteren. Er kan in het cafetaria gewacht worden conform de gangbare horecaregels.
* Spelers komen binnen langs de dubbele deur naast de hoofdingang van de sporthal en verlaten de zaal langs de nooduitgang aan de kant van de Finse piste.
* Iedere aanwezige wordt geregistreerd door de coach. Deze gegevens worden 14 dagen bewaard om in het geval van een besmetting iedereen te kunnen verwittigen.

### Maatregelen bij thuiswedstrijden

Hoe gek het ook mag klinken voor sommigen, het advies van Basketbal Vlaanderen is om zoveel als mogelijk te spelen zonder publiek. 

We weten echter dat dit niet altijd haalbaar is. Zeker bij de jongsten is de vertrouwde aanwezigheid van één van de ouders nodig en ook onze seniors en oudere jeugd genieten graag van de steun van supporters. We proberen daarom ook een leefbaar en werkbaar protocol uit te werken. 

We doen dit aan de hand van het verloop van een wedstrijd. Probeer u zoveel als mogelijk wat in te leven in de situatie. Met “speler” worden ook de “speelsters” bedoeld.

#### Algemeen

* Iedereen ouder dan 12 jaar draagt een mondmasker in de sporthal. Enkel de spelers mogen dit afzetten bij de opwarming en tijdens de wedstrijd. Idem voor de coach en scheidsrechters.
* Supporters en tafelfunctionarissen dragen ALTIJD een mondmasker
* Eens de wedstrijd afgelopen is, dragen ook spelers +12, coaches en scheidrechters terug hun mondmasker.
* Er zullen vaak corona-coördinatoren aanwezig zijn, herkenbaar aan hun gele hesjes. Hun richtlijnen dienen altijd opgevolgd te worden, net als de richtlijnen van de medewerkers van de sportdienst.
* De looplijnen om de sporthal te betreden moeten steeds gevolgd worden. Deze zijn verschillend voor als we spelen op het “groot terrein” (ganse veld in de lengte) of op het gewone terrein. Een grondplan van beide opstellingen vindt u in bijlage.
* We vragen om zeker geen binnenweg richting cafetaria te nemen en de looplijn altijd te volgen, hoe verleidelijk het ook kan zijn om niet langs buiten te moeten gaan.
* In het cafetaria gelden de regels die voor de ganse horeca gelden. Hier dient u de richtlijnen van de uitbater te volgen. Basket Lummen draagt geen verantwoordelijkheid over het gebeuren in de cafetaria.
* Op de wedstrijdtafel staat voldoende materiaal om alle materiaal, tablet, elektronica, stoelen, tafels, ballen, spelersbanken, tribunes, stoelen, … mee te ontsmetten. Dit materiaal kan bij de coördinator en zaalwachters verkregen en kan altijd aangevuld worden.

#### Looplijnen jeugdwedstrijden per zaaldeel

![Looplijnen jeugd](/news/img/covid_looplijnen_jeugd.png)

#### Looplijnen wedstrijden op groot terrein

![Looplijnen groot terrein](/news/img/covid_looplijnen_groot_terrein.png)

#### Voor de wedstrijd

* Iedereen kleedt zich thuis om. Dit betekent dat iedere speler zijn of haar uitrusting telkens ook mee naar huis neemt en wast. In de sporthal wissel je bij aankomst enkel nog van schoenen.
* Mocht er een broek en truitje moeten doorgegeven worden aan een andere speler (bijvoorbeeld een ploeg met 13 spelers waar om beurt iemand niet meespeelt), dan brengt speler 1 dit gewassen mee op de eerste training in een plastic zak en geeft dit aan speler 2. Speler 2 laat dit in de plastic zak tot de dag van de wedstrijd. Of de coach is het doorgeefluik.
* Sporttassen worden aan de spelersbank (indien vrij) of in de wachtzone (middenterrein) gezet.
* Je komt ten vroegste 30 minuten voor aanvang van de wedstrijd als speler de sporthal binnen. Je blijft bij je ploeg, je mixt niet met andere spelers van andere ploegen.
* Indien er nog een wedstrijd bezig is, wacht je op het middenterrein (wachtzone) tot de wedstrijd is afgelopen, de vorige ploegen verdwenen zijn en alles ontsmet is. Pas daarna kan je naar je spelersbank gaan en met de opwarming starten. We mikken op minstens 20’ opwarming.
* Per opwarmende ploeg zijn max 3 ballen toegelaten. De coach zorgt dat het ballenrek afgesloten blijft om te vermijden dat kinderen hieruit ballen nemen om mee te gaan spelen. 
* Gebruik ALLEEN ballen uit het rek. Dan ben je zeker dat ze ontsmet zijn. 
* Voor de wedstrijd maken we geen gebruik van de kleedkamers. De briefing gebeurt beneden in de sporthal.
* Supporters wordt gevraagd om pas 10 minuten voor aanvang van de wedstrijd in de sporthal binnen te komen. Met uitzondering van de ouders die helpen om het terrein klaar te zetten. Supporters volgen de richtlijnen van de coördinatoren qua aanwezigheidsregistratie en gebruik maken van de zitplaatsen. Supporters gaan per bubbel samen zitten en elke bubbel houdt 1,5 meter afstand ten opzichte van een andere bubbel, spelersbank, wedstrijdtafel, …. Een bubbel kan ook één persoon zijn.  De basisregel voor supporters is om fysiek contact met andere bubbels, spelers, officials, … te vermijden en altijd een mondmasker te dragen. Elke supporter MOET zitten. 
* Indien we in de breedte spelen, worden er geen tribunes meer geplaatst. Iedere supporter neemt zijn eigen plooistoel uit het rek bij het binnenkomen. Bij het einde van de wedstrijd wordt deze terug in het rek geplaatst.
* Iedereen die op het wedstrijdformulier staat (spelers, coaches, scheidsrechters, terreinafgevaardigden, officials, …) dienen zich niet te registreren op de aanwezigheidslijst voor supporters. Gekwetste spelers die niet op het wedstrijdformulier staan dan weer wel.
* Voor de scheidsrechters worden of aparte kleine kleedkamers voorzien, of één grote.
* Is jouw ploeg de eerste ploeg die die dag speelt, ontsmet dan ook bij aanvang al het materiaal.

#### De wedstrijd zelf

* Coach en spelers vermijden onnodige fysieke contacten (high five, handen geven, etc…)
* Officials aan de tafel zitten op min 1,5 meter afstand. Voorzie als ploegverantwoordelijke dus voldoende tafels bij het klaarzetten van het terrein.
* De stoelen naast de tafels voor de vervangingen staan op 1,5 meter van de tafel.
* Scheidsrechters gebruiken een elektronisch fluitje of handfluitje. Voor de clubscheidsrechters zijn ook elektronische fluitjes voorzien.
* Zowel coaches als supporters wordt gevraagd om niet te roepen. 
* Spelers en coach gebruiken hun persoonlijke drinkfles., die in de sporthal kan bijgevuld worden. De club voorziet NIET langer meer in grote flessen water.
* Tijdens de wedstrijd blijven de supporters op hun stoel zitten, naast het terrein op voldoende afstand van de spelersbanken en wedstrijdtafel. Niemand volgt de wedstrijd rechtstaand. Niemand mag ook vanop het balkon de wedstrijd volgen.
* Bij de rust kan en mag men naar het cafetaria gaan, maar wel via de te volgen looplijn. Idem om de sporthal terug binnen te komen.
* Bij de rust blijven coaches en spelers bij voorkeur beneden voor de briefing. 

#### Einde van de wedstrijd

* Na de wedstrijd is de regel dat  iedereen (coach en spelers + 12 jaar) terug hun mondmasker dragen.
* We groeten en bedanken de tegenstrever en officials met applaus of een buiging. 
* Alles wordt onmiddellijk ontsmet en opgeruimd. We maken afspraken met de ploeg die na ons komt, maar er blijft NOOIT iets staan (tafel, stoel, elektronica, pen, spelersbank..) wat niet ontsmet is geweest!
* Supporters, spelers en coach verlaten ONMIDDELLIJK de sporthal. Zo kan er snel ontsmet worden en kunnen de volgende ploegen ook veilig en voldoende opwarmen. Is jouw ploeg de laatste ploeg van de dag, dan wordt er zoals vroeger ook nu alles opgeruimd en weggezet in de bergingen. 
* Spelers die willen douchen gaan ONMIDDELLIJK naar boven om SNEL te douchen. We vragen om badslippers te dragen. De laatste die klaar is met douchen en omkleden verwittigt de zaalwachter zodat de kleedkamer kan ontsmet worden. 
* Douchen na wedstrijden kan nog maar enkel met max. 2 personen gelijktijdig in de kleedkamer. We vragen ook om deze regel toe te passen bij wedstrijden op verplaatsing. Voor de zaterdagavondwedstrijden in Lummen proberen we extra kleedkamers te voorzien.
* We vragen aan de U8 en U10 om bij voorkeur thuis te douchen en terug om te kleden. Of zonder hulp van de ouders te douchen in de sporthal. Dit om te vermijden dat er te veel ouders samen in één kleedkamer zitten. Bij de U8 zullen de coaches desgewenst een handje helpen. Ouders wachten in het cafetaria of buiten op de parking (zoals bij de trainingen). Niet boven in de gang aan de kleedkamers of in de inkomhal van het zwembad aub.
* Spreekt voor zich dat ook de oudere spelers zich thuis mogen douchen en omkleden.
* Iedereen neemt zijn of haar uitrusting dus meer naar huis en wast deze zelf volgens de gangbare voorschriften. Senior ploegen maken hieromtrent specifieke afspraken.
* Na de wedstrijd is iedereen vanzelfsprekend welkom in het cafetaria, maar hou er rekening mee dat je hier onder de horeca regelgeving valt. 

### Maatregelen op verplaatsing

* De algemene richtlijnen zijn elders hetzelfde.
* We komen ten vroegste een half uur voor aanvang van de wedstrijd aan bij de sporthal, en dit in je wedstrijduitrusting.
* We volgen de richtlijnen van de plaatselijke verantwoordelijken.
* Er zijn regels betreffende het aantal supporters op verplaatsing bij jeugdwedstrijden. In principe zijn max. 12 spelers, de coach en 3 officials per ploeg toegelaten. Daarnaast nog maximaal 12 supporters. Dus beperk zeker het aantal supporters op verplaatsing.
* Basketbal Vlaanderen stelt een lijst ter beschikking waarop u kan controleren wat de bijzondere richtlijnen zijn bij andere clubs. Mocht er informatie ontbreken in de lijst, dan kan u altijd best op voorhand contact opnemen met de club alvorens de verplaatsing te maken. Kijk het na via [deze link](https://docs.google.com/spreadsheets/d/1i2aZ2I-pOFM02BbK_kPCY-DBpQnT783nO6NmlxUAb7Y/edit#gid=907574022q).

Als we samen ons aan de richtlijnen houden, elkaar wat op weg helpen en deze plus de instructies van de coördinatoren opvolgen, dan wordt dit voor iedereen weldra een automatisme. En kan er op termijn misschien weer een stapje gezet worden naar hoe het vroeger was. 




![Corona maatregelen](/news/img/corona-maatregelen.jpg)